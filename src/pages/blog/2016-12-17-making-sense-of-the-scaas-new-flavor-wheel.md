---
templateKey: blog-post
title: Ensimmäiset 100 päivää – välitilinpäätös
date: 2016-12-17T15:04:10.000Z
description: The Coffee Taster’s Flavor Wheel, the official resource used by
  coffee tasters, has been revised for the first time this year.
featuredpost: false
featuredimage: /img/0-1-.jpg
tags:
  - personal
---
![Outi](/img/0-1-.jpg)

Tänään perjantaina jään kesälomalle ja takana on tasan 100 päivää Codesharesin kipparina. Kaikki alkoi maanantaina 9.3. Saman viikon torstaina koko maa meni kiinni ja maailma pian perässä. Nevö foget. Nyt kun hengähdystauon kynnyksellä katson tätä vajaata 5 kuukautta peruutuspeiliin, tuntuu aika huikealta mitä kaikkea olemme tiimin kanssa saaneet aikaiseksi. Aivan valtavasti on tekemistä edessä, mutta melkoinen matka on menty eteenpäin ensimmäisten kuukausien aikana!

Firma, jolla aloittaessani oli yksi asiakas, muutamia tuhansia euroja liikevaihtoa, ei prosesseja, ei vielä varsinaista tiimiä, eikä yrityskulttuuria on kasvanut jo ihan oikeaksi firmaksi, jolla on jo lähes 10 maksavaa asiakasta, myyntiä kuusinumeroinen summa, 9 työntekijää jotka muodostavat aivan mahtavan kansainvälisen tiimin ja jotka ovat rakentaneet Codesharesin kulttuuria ihailtavalla tavalla. Ja kaiken kukkuraksi meillä on parhaillaan rekryt päällä niin Suomessa kuin Keniassa.

Miten me olemme päässeet tähän pisteeseen?

**Kulttuurimme on rakennettu avoimeksi, keskustelevaksi ja meillä jokainen saa olla itsensä**

Kahden täysin erilaisen työkulttuurin yhdistäminen ei ole ollut helpoin tehtävä, mutta yksi palkitsevimmista. Avoin, keskusteleva, länsimaalainen yrityskulttuuri tuntui aluksi olevan Nairobin tiimillemme todella outo tapa toimia. Heille yrityksen johto, joka kyselee heidän mielipiteitään ja haluaa osallistaa heitä asioiden kehittämiseen aiheutti lähinnä hämmennystä ja hiljaisia hetkiä. Tilanne nyt on kuin yö ja päivä verrattuna alkuaikoihin. Weekly-palaverimme ovat muuttuneet hiljaisuuden hetkistä rennoiksi, hauskoiksi yhdessä olon hetkiksi, joissa jokainen on satasella mukana ja uskaltaa olla juuri sitä mitä on. Uskalletaan kysyä ja uskalletaan sanoa mielipiteitä. Eikä kukaan enää pelkää, että jos näin tekee, johtaisi se työpaikan menetykseen – tämä yhtenä esimerkkinä kulttuurieroista, joihin olemme matkanvarrella törmänneet. Toissa viikolla uusimman devaajan liittyessä joukkoomme, toivottivat muut hänet tervetulleeksi ”perheeseen, eikä mihinkään tavalliseen firmaan”. Sydän suli.

**Selkeä, jatkuva, läpinäkyvä kommunikointi**

Asia, jonka kanssa olemme tehneet ylivoimaisesti eniten töitä. Ja teemme joka päivä niin sisäisen kuin ulkoisen kommunikoinnin osalta. Olen omassa tehtävässäni saanut toistaa samaa mantraa asian tärkeydestä viikosta ja kuukaudesta toiseen, ja hienointa on ollut huomata, että se vihdoin alkaa tuottaa tulosta. Olemme johdossa onnistuneet siinä, että jokainen työntekijämme ymmärtää oman roolinsa yksilö-, tiimi- ja yritystason tavoitteissa. Mitä, miten, miksi. KPI:t tulevat aika monelta jo kuin apteekin hyllyltä ja ymmärrys siitä, mitä tapahtuu, jos niihin päästään ja jos ei päästä, on jo melko hyvin juurtunut osaksi tekemistämme. Tavoitteiden eteen tehdään töitä jo ihan eri tasolla. Prosessien toimivuus, tai toimimattomuus, on myös ollut suureksi osaksi kiinni kommunikoinnin määrästä ja laadusta. Tässäkin asiassa on tekemällä opittu, niin hyvässä kuin pahassa. Isoimmat kompuroinnit matkan varrella tuntuvat joka kerta kulminoituvan kommunikaation puutteeseen.

**Johdetaan esimerkillä**

Liideritiimimme kuuluu lisäkseni kaksi kerrassaan huippua kaveria, CIO:mme Antti ja Kenian Team Leadimme Geoffrey. Antin ja Geoffreyn kanssa tavoitteemme on ollut elää esimerkillä johtamista todeksi ja olemme saaneet todeta kuinka paljon sillä on ollut positiivista vaikutusta kulttuuriimme ja tekemisen tason kehitykseen. Jokaisella on oma roolinsa ja meille on ollut tärkeintä, että jokainen heittäytyy hommaan mukaan siltä osin mitä oma osaaminen mahdollistaa. Tällä on ansaittu luottamusta ja kasvatettu arvostusta tiimin sisällä todella paljon.

**Kaikki myy**

Jos meillä ei ole asiakasprojekteja, ei meillä ole töitä, eikä sen jälkeen pian firmaakaan. Itselleni on ollut alusta asti todella tärkeää, että jokainen, joka Codesharesissa on mukana, osaa sen kuuluisan hissipuheen ja että jokainen ymmärtää myynnin merkityksen Codesharesin kasvun tärkeimpänä osatekijänä. Näin yhden naisen myyntiorganisaationa on ollut maailman parasta saada tukea myynnin onnistumiseen monelta eri suunnalta; osakkailtamme, devaajatiimiltämme, ja jopa firmamme ulkopuolisilta tahoilta, jotka tarinastamme ovat vaikuttuneet ja ovat sitä halunneet eteenpäin kertoa. Sanat ei riitä kiittämään jokaista, joka on työntöapua antanut mäessä!

**Unelmoidaan isosti, tehdään perusasioita nöyrästi**

Itse lähdin Codesharesiin mukaan isoksi osaksi siksi, että tarina yrityksen taustalla teki niin suuren vaikutuksen. Firma, jossa uskotaan siihen, että bisneksen rakentamisen ja kasvattamisen ohella voimme tekemisellämme saada jotain suurempaakin aikaiseksi tulevaisuudessa. Meillä on isot unelmat tulevaisuuden varalle ja tuntuvat tavoitteet kaupallisesti taklattavana vielä tälle vuodelle. Olen tosi ylpeä meidän tiimistämme myös sen suhteen, ettei minkään tavoitteemme kanssa olla jääty unelmointi- tai suunnittelumoodiin, vaan asioita tehdään. Ja matkan varrella opitaan. Välillä tulee turpaan ja välillä saadaan taputella toisiamme olkapäille. En voisi olla ylpeämpi tiimin työstä. Kiitos ihan jokaiselle!

**Ja muistetaan, kuka meidän palkat maksaa, joka päivä**

Meidän asiakkaat <3 Kiitos, kun olette meihin uskoneet ja uskaltaneet hypätä mukaan osaksi tarinaamme. Luottamuksenne on mahdollistanut meidän tähänastisen matkamme ja siitä olemme koko Codesharesin tiimi valtavan kiitollisia. Kiitos myös siitä, että startupin kasvupolkua olette kanssamme paikoitellen kompuroineet, antaneet kaikkea mahdollista palautetta ja sitä kautta auttaneet meitä kehittämään prosessejamme ja menemään eteenpäin suoremmin askelin. Te olette Codesharesin metsän juuret. Emme malta odottaa, että saamme tätä matkaa kanssanne jatkaa kohti tulevaa ja vuosien päästä katsoa yhdessä taaksepäin mitä kaikkea olemme yhdessä saaneet aikaiseksi!

**Kiitos kaikille Codesharesin matkassa tähän asti mukana olleelle ja hyvää kesää!**

Outi

![Perustajat](/img/0.jpg)

Tästä se kaikki alkoi! Perustajaosakkaiden kanssa dinnerillä 10.3.2020.